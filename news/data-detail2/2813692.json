{
    "title": "\"เขื่อนเจ้าพระยา\" ตรึงการระบายไม่เกิน 1,500 ลบ.ม.   เตรียมรอรับมวล \"น้ำเหนือ\"",
    "url": "https://www.thairath.co.th/news/local/2813692",
    "publish_date": "2024-09-11",
    "content": "\"เขื่อนเจ้าพระยา\" ตรึงการระบายไม่เกิน 1,500 ลบ.ม. เตรียมรอรับมวล \"น้ำเหนือ\" \"เขื่อนเจ้าพระยา\" ตรึงการระบายไม่เกิน 1,500 ลบ.ม./วินาที ต่อเนื่องเป็นวันที่ 9 พร้อมเตรียมรอรับมวล \"น้ำเหนือ\" ที่จะลงมาสมทบอย่างต่อเนื่องวันที่ 11 ก.ย. 2567 ผู้สื่อข่าวรายงานว่า สถานการณ์น้ำในพื้นที่ลุ่มน้ำเจ้าพระยาเริ่มลดระดับลงอย่างต่อเนื่อง แต่ยังคงมีแนวโน้มเพิ่มสูงขึ้นหากมีฝนตกซ้ำ ทางกรมชลประทาน ทยอยปรับเพิ่มการระบายน้ำลงสู่ทางด้านท้ายเขื่อน เพื่อรองรับน้ำเหนือที่จะไหลลงมาสมทบ พร้อมตรึงการระบายให้อยู่ภายใน 1,500 ลบ.ม./วินาที ต่อเนื่องเป็นวันที่ 9 ติดต่อกัน เป็นการระบายแบบขั้นบันไดหากน้ำลดก็จะค่อยๆ ปรับการระบายลง หากน้ำเพิ่มก็ต้องค่อยๆ ปรับเพิ่มการระบายทั้งนี้ เพื่อเตรียมรองรับมวลน้ำจากผลกระทบพายุยางิ ที่ทางภาคเหนือเผชิญกับอุทกภัยเสียหายหนักในหลายพื้นที่ ที่จะลงมาสมทบอย่างต่อเนื่องตามแผนกรมชลประทาน ประกอบกับช่วงสัปดาห์นี้จะมีฝนตกหนักปริมาณน้ำจะเพิ่มขึ้นอย่างรวดเร็ว ส่วนระดับน้ำในช่วงนี้ระดับน้ำเหนือเขื่อนเจ้าพระยาลดลงอย่างต่อเนื่อง ทั้งเหนือและท้ายเขื่อนเจ้าพระยา สถานการณ์น้ำในจังหวัดพื้นที่ลุ่มต่ำท้ายเขื่อนเจ้าพระยาเริ่มดีขึ้นต่อเนื่อง    ...สำหรับปัจจุบันสถานการณ์น้ำที่ สถานีวัดน้ำ C.2 อ.เมือง จ.นครสวรรค์ มีปริมาณน้ำไหลผ่านอยู่ที่ 1,321 ลบ.ม./วินาที ที่เขื่อนเจ้าพระยา อ.สรรพยา จ.ชัยนาท มีปริมาณน้ำทางด้านเหนือเขื่อนอยู่ที่ 14.89 เมตร/รทก. ลดลง40-50 ซม. มีปริมาณน้ำทางด้านท้ายเขื่อนอยู่ที่ 12.64 เมตร/รทก. ระดับน้ำลดลง 20-30 ซม. ซึ่งระดับน้ำห่างจากตลิ่งอยู่ที่ 3.70 เมตร และเขื่อนเจ้าพระยาปรับลดอัตราการระบายน้ำอยู่ที่ 1,449 ลบ.ม./วินาที.",
    "location": "ชัยนาท",
    "duration_ms": 930.3324222564697
}