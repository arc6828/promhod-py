{
    "title": "สุโขทัย คลองแม่ลำพันล้นตลิ่ง ทะลักท่วมวัดกำแพงงาม   บางจุดสูงกว่า 1.50 เมตร",
    "url": "https://www.thairath.co.th/news/local/2818759",
    "publish_date": "2024-10-08",
    "content": "สุโขทัย คลองแม่ลำพันล้นตลิ่ง ทะลักท่วมวัดกำแพงงาม บางจุดสูงกว่า 1.50 เมตร สุโขทัย สถานการณ์น้ำจากคลองแม่ลำพัน ล้นตลิ่งทะลักท่วมวัดกำแพงงาม อ.เมืองสุโขทัย บางจุดสูงกว่า 1.50 เมตร พระและเณรได้รับความเดือดร้อน บิณฑบาตไม่ได้เมื่อเวลา 06.00 น. วันที่ 8 ตุลาคม 2567 ผู้สื่อข่าวรายงานว่าสถานการณ์น้ำจากคลองแม่ลำพัน ที่รับน้ำมาจากทางทุ่งทะเลหลวง ในพื้นที่อำเภอเมืองสุโขทัย จนเต็มความจุ และเอ่อล้นเข้าสู่คลองแม่ลำพัน ในพื้นที่ตำบลบ้านกล้วย อำเภอเมืองสุโขทัย ทำให้ระดับน้ำคลองแม่ลำพันล้นตลิ่งเข้าท่วมฝั่งตะวันตกของเมืองสุโขทัย จนทำให้เกิดผลกระทบต่อการสัญจรไปมาของยานพาหนะทุกชนิดนอกจากนี้น้ำในคลองแม่ลำพัน ยังไหลทะลักเข้าท่วมบริเวณวัดกำแพงงาม ต.บ้านกล้วย อ.เมือง จ.สุโขทัย ล่าสุดน้ำยังคงไหลเข้าท่วมภายในบริเวณวัดอย่างต่อเนื่อง บางจุดภายในสูงกว่า 1.50 เมตร ทำให้พระสงฆ์และสามเณรของวัดกำแพงงาม ไม่สามารถออกไปรับบิณฑบาตได้ตามปกติมวลน้ำที่ไหลล้นเข้าท่วมภายในวัด ยังไหลออกไปทางประตูทางเข้าออกวัดด้านหน้าอย่างต่อเนื่องและท่วมถนนสายสุโขทัย-เมืองเก่า ช่วงตั้งแต่วิทยาลัยเทคนิคสุโขทัย ถึงบริเวณสะพานก่อนถึงหน้าห้างบิ๊กซีสุโขทัย ระดับน้ำบนถนนสูงกว่า 50 ซม. จนเจ้าหน้าที่ต้องประกาศแจ้งเตือนรถเล็ก รถจยย.ที่ขับผ่านถนนบริเวณนี้ ",
    "location": "",
    "duration_ms": 1892.4157619476318
}