{
    "title": "\"น้ำท่วมแม่สอด\" ล่าสุดระดับน้ำเริ่มลดลงแล้ว   เร่งช่วยเหลือผู้ประสบภัยในพื้นที่",
    "url": "https://www.thairath.co.th/news/local/2813929",
    "publish_date": "2024-09-12",
    "content": "\"น้ำท่วมแม่สอด\" ล่าสุดระดับน้ำเริ่มลดลงแล้ว เร่งช่วยเหลือผู้ประสบภัยในพื้นที่ \"พ่อเมืองตาก\" ติดตามสถานการณ์น้ำท่วมชายแดนไทย-เมียนมา อ.แม่สอด จ.ตาก พร้อมสั่งการเจ้าหน้าที่ทุกฝ่ายระดมความช่วยเหลือผู้ประสบภัย เผยขณะนี้ระดับน้ำเริ่มลดลงแล้ววันที่ 12 ก.ย. 2567 นายสมชัย กิจเจริญรุ่งโรจน์ ผู้ว่าราชการจังหวัดตาก เผยว่า ตนพร้อมด้วย นางวรรณฤดี กิจเจริญรุ่งโรจน์ นายกเหล่ากาชาดจังหวัดตาก นายอำเภอแม่สอด หัวหน้าสำนักงานป้องกันและบรรเทาสาธารณภัยจังหวัดตาก ผู้อำนวยการโครงการชลประทานตาก นายกเทศมนตรีตำบลท่าสายลวด และเจ้าหน้าที่จากหน่วยงานที่เกี่ยวข้อง ร่วมติดตามสถานการณ์น้ำในพื้นที่บริเวณสะพานมิตรภาพไทย - เมียนมา แห่งที่ 1 ต.ท่าสายลวด อ.แม่สอด จ.ตาก หลังมีฝนตกติดต่อกันหลายวันในพื้นที่ ซึ่งในขณะนี้สถานการณ์น้ำเริ่มลดลงแล้วนายสมชัย กิจเจริญรุ่งโรจน์ ผู้ว่าราชการจังหวัดตาก กล่าวว่า จากสภาพอากาศในห้วงสัปดาห์ที่ผ่านมาในพื้นที่จังหวัดตากมีฝนตกต่อเนื่องติดต่อกันหลายวันในพื้นที่ จนทำให้แม่น้ำเมยซึ่งกั้นพรมแดนไทย - เมียนมา เอ่อล้นเข้าท่วมบริเวณตลาดริมเมย และพื้นที่ใกล้เคียงเป็นบริเวณกว้าง ซึ่งจากการลงพื้นที่ติดตามสถานการณ์น้ำท่วมตลาดริมเมย ชายแดนไทย - เมียนมา พบว่าสถานการณ์น้ำเมยบนสะพานมิตรภาพฯ ได้เอ่อล้นเข้าท่วมบ้านเรือน และพื้นที่ของประชาชนทั้งในฝั่งประเทศไทยและฝั่งเมียนมา โดยมีระดับน้ำท่วมสูงสุดประมาณเกือบ 2 เมตรสำหรับเมื่อวานนี้ สถานการณ์น้ำเมยมีระดับน้ำอยู่สูงกว่าตลิ่งที่เพิ่มขึ้นสูงสุดที่ 3.20 เมตร โดยในพื้นที่ยังคงมีฝนตกลงมาอย่างต่อเนื่อง ตนจึงได้สั่งการให้รองผู้ว่าราชการจังหวัด ปลัดจังหวัด หัวหน้าสำนักงานป้องกันและบรรเทาสาธารณภัยจังหวัดตาก นายอำเภอ และเจ้าหน้าที่ทุกฝ่าย เตรียมความพร้อมรับมือสถานการณ์อย่างใกล้ชิด และให้มีการจัดเจ้าหน้าที่บูรณาการร่วมกับองค์กรปกครองส่วนท้องถิ่นติดตามสถานการณ์น้ำเมย แจ้งเตือนประชาชน และหากปริมาณน้ำเมยเพิ่มสูงขึ้นจนอาจเกิดอันตราย ให้เตรียมการอพยพประชาชนออกมาอยู่ในพื้นที่ปลอดภัยทันที พร้อมได้กำชับให้เจ้าหน้าที่ที่เกี่ยวข้องดูแลช่วยเหลือประชาชนที่ได้รับผลกระทบอย่างเต็มที่...ทั้งนี้ ล่าสุดเมื่อช่วงเวลาประมาณ 07.00 น. วันที่ 12 ก.ย. 2567 สำนักงานป้องกันและบรรเทาสาธารณภัยจังหวัดตาก ได้รายงานสถานการณ์แม่น้ำเมยเอ่อล้นตลิ่ง ระดับน้ำบริเวณตลาดริมเมยลดลงประมาณ 2 เมตร สถานการณ์เริ่มคลี่คลายตามลำดับ แต่ยังคงท่วมบริเวณลานจอดรถตลาดริมเมยอย่างไรก็ตาม ในส่วนของการช่วยเหลือประชาชนในเบื้องต้น เทศบาลตำบลท่าสายลวดได้จัดตั้งศูนย์บัญชาการอุทกภัย ณ พื้นที่เกิดเหตุขึ้นบริเวณเชิงสะพานมิตรภาพไทย - เมียนมา แห่งที่ 1 เพื่อให้ความช่วยเหลือผู้ประสบอุทกภัยในพื้นที่ รวมทั้งส่งอาหารกล่องไปให้ประชาชนที่ประสบอุทกภัยที่อยู่ตามบ้านเรือนต่าง ๆ แล้ว ซึ่งคาดว่าระดับน้ำจะเริ่มลดลงต่อเนื่อง ซึ่งจะได้เร่งสำรวจความเสียหาย และให้ความช่วยเหลือบรรเทาภัยแก่พี่น้องประชาชนผู้ประสบภัย หากต้องการแจ้งเหตุหรือขอความช่วยเหลือขอให้แจ้งเจ้าหน้าที่ผ่านช่องทางโทรศัพท์สายด่วนศูนย์ดำรงธรรม 1567 หรือสายด่วนนิรภัย 1784 โทรฟรีตลอด 24 ชั่วโมง.",
    "location": "ตาก",
    "duration_ms": 1513.6971473693848
}