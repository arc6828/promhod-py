{
    "title": "\"น้ำโขง\" ลดลงต่อเนื่องพ้นจุดวิกฤติ   เร่งทำความสะอาดคืนพื้นที่เข้าสู่ภาวะปกติ",
    "url": "https://www.thairath.co.th/news/local/2815624",
    "publish_date": "2024-09-21",
    "content": "\"น้ำโขง\" ลดลงต่อเนื่องพ้นจุดวิกฤติ เร่งทำความสะอาดคืนพื้นที่เข้าสู่ภาวะปกติ \"น้ำโขง\" ลดลงต่อเนื่องพ้นจุดวิกฤติ ปริมาณฝนก็เริ่มเบาบาง ชาวนครพนมเร่งทำความสะอาดชั้นใต้ดิน เส้นทางเดินท่องเที่ยวริมแม่น้ำโขงวันที่ 21 ก.ย. 2567 ผู้สื่อข่าวรายงานว่า ที่จังหวัดนครพนม ระดับน้ำโขงเริ่มลดลงต่อเนื่อง ล่าสุดอยู่ที่ระดับประมาณ 11.30 เมตร ลดระดับลงวันละประมาณ 20-30 เซนติเมตร ส่วนระดับเฝ้าระวังเตือนภัยอยู่ที่ระดับ 12 เมตร แต่ไม่มีโอกาสเอ่อล้นท่วมตลิ่งตัวเมือง เนื่องจากมีระดับสูงรองรับได้ถึงระดับ 15 เมตรอีกทั้งปริมาณฝนเบาบางลดลง เพียงมีท้องฟ้ามืดครึ้ม เชื่อว่าปริมาณฝนลดลง เริ่มเข้าสู่ปลายฝนต้นหนาว แต่ยังคงเฝ้าระวังหากมีฝนตกหนักจะต้องเสริมการระบายน้ำลงน้ำโขงป้องกันน้ำท่วมขังรอระบาย ที่สำคัญเชื่อว่าจะส่งผลดีต่อลำน้ำสาขา สามารถระบายลงน้ำโขงได้เร็วขึ้น ลดความเสียหายพื้นที่การเกษตรนาข้าว ในพื้นที่ลำน้ำอูน รวมถึงลำน้ำสงคราม โดยมีพื้นที่ได้รับผลกระทบน้ำท่วมกว่า 55,000 ไร่ เชื่อว่ามีแนวโน้มดีขึ้นหากระดับน้ำโขงลดลงต่อเนื่อง    ขณะเดียวกันเทศบาลเมืองนครพนม ได้ระดมเจ้าหน้าที่ลงพื้นที่ตรวจสอบ ทำความสะอาดดินโคลนที่ไหลมากับน้ำโขง บริเวณร้านค้าชั้นใต้ดิน บริเวณลานพญานาคองค์พญาศรีสัตตนาคราช หลังระดับน้ำโขงเพิ่มสูงท่วมและลดระดับลง ถือเป็นจุดท่องเที่ยวสำคัญ รวมถึงเส้นทางเดินรองรับประชาชนนักท่องเที่ยวติดลำน้ำโขงที่ได้รับผลกระทบน้ำท่วม เพื่อเร่งทำความสะอาดคืนพื้นที่เข้าสู่ภาวะปกติ รองรับประชาชนนักท่องเที่ยว กระตุ้นเศรษฐกิจการท่องเที่ยวกลับมาเหมือนเดิม ส่วนภาพรวมการท่องเที่ยวที่ผ่านมายืนยันว่าไม่กระทบ มีเพียงเรือสำราญท่องเที่ยวหยุดชั่วคราวเพื่อความปลอดภัยในการเดินเรือ คาดว่าจะกลับมาเดินเรือได้ในอีกไม่กี่วัน....",
    "location": "",
    "duration_ms": 545.9864139556885
}