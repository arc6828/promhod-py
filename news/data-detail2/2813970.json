{
    "title": "สนามบินเชียงใหม่ ประสานงานรองรับผู้โดยสาร   ที่ได้รับผลกระทบจากน้ำท่วมเชียงราย",
    "url": "https://www.thairath.co.th/news/local/north/2813970",
    "publish_date": "2024-09-12",
    "content": "สนามบินเชียงใหม่ ประสานงานรองรับผู้โดยสาร ที่ได้รับผลกระทบจากน้ำท่วมเชียงราย ท่าอากาศยานเชียงใหม่ ช่วยเหลือ-อำนวยความสะดวกผู้โดยสารและญาติ ที่ได้รับผลกระทบจากสถานการณ์น้ำท่วมในจังหวัดเชียงรายวันที่ 12 กันยายน 2565 ผู้สื่อข่าวรายงานว่า ญาติของผู้โดยสารที่จะเดินทางไปจังหวัดเชียงราย ต่างนำรถส่วนตัวมารอรับญาติของตัวเองที่ขึ้นเครื่องจากสนามบินหาดใหญ่และสนามบินดอนเมืองมาลงที่ท่าอากาศยานจังหวัดเชียงใหม่ หลังจากที่ท่าอากาศยานแม่ฟ้าหลวง จังหวัดเชียงราย ได้ประกาศยกเลิกเที่ยวบินหลังเกิดสถานการณ์น้ำท่วมหนักจากอำเภอแม่สาย ประกอบกับแม่น้ำกกเอ่อล้นตลิ่งไหลเข้าท่วมในเมืองเชียงราย    นางคำปัน กูเบอร์ อายุ 55 ปี พร้อมพี่สาวได้เดินทางมาจากอำเภอเวียงป่าเป้า จังหวัดเชียงราย เพื่อมารอรับสามีที่เดินทางมาจากประเทศมาเลเซียวันนี้ เผยว่า ก่อนหน้านี้สามีได้จองตั๋วเครื่องบินหลายเดือนแล้ว ซึ่งจะลงที่ท่าอากาศยานแม่ฟ้าหลวง จังหวัดเชียงราย แต่หลังจากที่มีการประกาศยกเลิกเที่ยวบิน ทำให้สามีต้องเดินทางมาลงที่จังหวัดเชียงใหม่แทน ยอมรับว่าเดินทางมาตั้งแต่เช้า ถือว่าลำบากเหมือนกันเพราะสถานการณ์น้ำท่วม ทำให้สามีต้องเปลี่ยนแผนการเดินทาง...    ด้านนาวาอากาศโท รณกร เฉลิมแสนยากร ผู้อำนวยการท่าอากาศยานเชียงใหม่ ได้เชิญหน่วยงานและเจ้าหน้าที่ที่เกี่ยวข้อง อาทิ ศูนย์อุตุนิยมวิทยาภาคเหนือ กองบิน 41 สำนักงานขนส่งจังหวัดเชียงใหม่ และคณะกรรมการดำเนินงานธุรกิจการบิน (AOC) ประชุมหารือเพื่อประเมินสถานการณ์ ผลกระทบ รวมทั้งกำหนดแนวทางปฏิบัติเพื่อช่วยอำนวยความสะดวกแก่ผู้โดยสารท่าอากาศยานเชียงใหม่ ได้จัดตั้งศูนย์ประสานงานเฉพาะกิจดังกล่าวที่บริเวณด้านข้างเคาน์เตอร์ประชาสัมพันธ์อาคารผู้โดยสารภายในประเทศ เพื่อช่วยประสานและให้คำแนะนำแก่ผู้โดยสารที่เปลี่ยนเส้นทางมาลงท่าอากาศยานเชียงใหม่ และต้องการเดินทางต่อไปยังจังหวัดเชียงราย    โดยเบื้องต้นในวันนี้ สายการบินไทยได้เปลี่ยนใช้อากาศยานขนาดใหญ่ขึ้นเพื่อรองรับผู้โดยสารจากเที่ยวบินที่ถูกยกเลิกของท่าอากาศยานแม่ฟ้าหลวงเชียงราย ส่วนสายการบินไทยไลอ้อนแอร์ นอกจากจะเปลี่ยนขนาดของอากาศยานแล้ว ยังได้เพิ่มเที่ยวบินพิเศษจำนวน 2 เที่ยวบินเพื่อรองรับผู้โดยสารด้วย สำหรับผู้โดยสารที่ต้องการเดินทางต่อไปยังจังหวัดเชียงราย สามารถใช้บริการรถขนส่งสาธารณะ หรือใช้บริการรถรับจ้างในอัตราเหมาจ่าย    อย่างไรก็ตาม หากสถานการณ์น้ำท่วมยังไม่คลี่คลาย หรือมีผู้ได้รับผลกระทบจำนวนมากขึ้น สำนักงานขนส่งจังหวัดเชียงใหม่จะพิจารณาในการจัดรถรับส่งผู้โดยสารต่อไป โดยท่าอากาศยานเชียงใหม่ได้จัดพื้นที่จอดรถบริเวณลานจอดรถบัสด้านทิศใต้อาคารผู้โดยสารระหว่างประเทศ    ...ทั้งนี้ สามารถสอบถามรายละเอียดได้ที่ศูนย์ประสานงาน หมายเลขโทรศัพท์ 0 5392 2100 หรือเพจ Facebook Chiang Mai International Airport-CNX ซึ่งหลังจากเจ้าหน้าที่เปิดศูนย์ประสานงาน ก็ได้มีผู้โดยสารโทรมาสอบถามกันจำนวนมาก ถ้าหากผู้โดยสารเดินทางมาลงที่ท่าอากาศยานจังหวัดเชียงใหม่แล้ว เมื่อเดินทางต่อไปยังจังหวัดเชียงรายนั้นต้องเดินทางไปอย่างไร ทางท่าอากาศยานเชียงใหม่มีรถรับส่งหรือไม่",
    "location": "เชียงราย | เชียงใหม่",
    "duration_ms": 1326.8344402313232
}