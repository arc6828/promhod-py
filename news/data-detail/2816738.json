{"title": "กรมชลประทาน   ยกทัพเครื่องจักรกลและกำลังพลฟื้นฟูเชียงราย", "url": "https://www.thairath.co.th/news/local/2816738", "tags": ["news", "local", "2816738"], "publish_date": "27 ก.ย. 2567 09:34 น.", "ner_obj": {"ner": {"entities": [{"type": "ORGANIZATION", "value": "กรมชลประทาน"}, {"type": "LOCATION", "value": "เชียงราย"}, {"type": "ORGANIZATION", "value": "กรมชลประทาน"}, {"type": "LOCATION", "value": "เชียงราย"}, {"type": "PERSON", "value": "นายชูชาติ รักจิตร"}, {"type": "ORGANIZATION", "value": "ชลประทานกรมชลประทานโครงการชลประทานเชียงราย"}, {"type": "LOCATION", "value": "อําเภอเมืองอําเภอแม่สายจังหวัดเชียงราย"}, {"type": "ORGANIZATION", "value": "กระทรวงเกษตรและสหกรณ์"}], "language": "th"}, "num_of_characters": 1025, "num_of_limited_characters": 1025, "num_of_limited_words": 221, "num_of_words": 221, "original_message": "กรมชลประทาน ยกทัพเครื่องจักรกลและกำลังพลฟื้นฟูเชียงราย “กรมชลประทาน” ระดมสรรพกำลัง เครื่องจักร เครื่องมือ กู้คืนเชียงรายหลังน้ำลดลง เพื่อช่วยเหลือประชาชนที่ได้รับผลกระทบจากอุทกภัยในช่วงที่ผ่านมา ฉีดล้างทำความสะอาด ขุดตักดินโคลน รวมทั้งกำจัดเศษขยะและสิ่งของที่เสียหายจากการถูกน้ำท่วม    นายชูชาติ รักจิตร อธิบดีกรมชลประทาน เปิดเผยว่า กรมชลประทาน โดยโครงการชลประทานเชียงราย ได้นำเครื่องจักร เครื่องมือ และกำลังพลกว่า 100 คน บูรณาการร่วมกับหน่วยงานท้องถิ่น ช่วยเหลือประชาชนที่ได้รับผลกระทบจากน้ำท่วมในพื้นที่อำเภอเมืองและอำเภอแม่สาย จังหวัดเชียงราย นำรถบรรทุกน้ำเข้าไปฉีดล้างทำความสะอาดถนนเส้นทางสัญจร วัด โรงเรียน และบ้านเรือนของประชาชน พร้อมสนับสนุนการจัดส่งน้ำประปาให้กับชุมชนที่ยังไม่มีน้ำประปาใช้ด้วย ส่วนดินโคลนที่ทับถมตกค้างอยู่ภายในบ้านเรือนของประชาชน ได้นำกำลังคนเข้าไปเร่งขุดตักดินออก รวมทั้งกำจัดเศษขยะและสิ่งของที่เสียหายจากการถูกน้ำท่วม ตลอดจนมอบของใช้และอุปกรณ์ที่จำเป็นต่อการดำรงชีวิตประจำวัน เพื่อช่วยเหลือประชาชนให้กลับมาใช้ชีวิตได้ตามปกติโดยเร็วที่สุด ตามนโยบายของรัฐบาลและกระทรวงเกษตรและสหกรณ์                "}}