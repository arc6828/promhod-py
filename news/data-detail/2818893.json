{"title": "น้ำลด \"โลงศพ\" โผล่ริมถนนที่เชียงใหม่ ชาวบ้านผวา   กลัวเจอศพ", "url": "https://www.thairath.co.th/news/local/north/2818893", "tags": ["news", "local", "north", "2818893"], "publish_date": "08 ต.ค. 2567 16:39 น.", "ner_obj": {"ner": {"entities": [{"type": "LOCATION", "value": "ที่เชียงใหม่เชียงใหม่อ.เมือง"}, {"type": "DATE", "value": "8 ต.ค. 67"}, {"type": "LOCATION", "value": "จ.เชียงใหม่ในหมู่บ้านมงฟอร์ตวิลล่าต.ท่าศาลาอ.เมืองเชียงใหม่"}, {"type": "DATE", "value": "6 ต.ค."}, {"type": "PERSON", "value": "นายอัศนี บูรณุปกรณ์"}, {"type": "LOCATION", "value": "นครเชียงใหม่สุสานหนองประทีป"}], "language": "th"}, "num_of_characters": 1102, "num_of_limited_characters": 1102, "num_of_limited_words": 302, "num_of_words": 302, "original_message": "น้ำลด \"โลงศพ\" โผล่ริมถนนที่เชียงใหม่ ชาวบ้านผวา กลัวเจอศพ  เชียงใหม่น้ำลด เจอ \"โลงศพ\" โผล่ริมถนน ใน อ.เมือง ชาวบ้านผวากลัวเจอศพ ตรวจสอบพบเป็นโลงที่ยังไม่ผ่านการใช้งาน ประกาศตามหาเจ้าของมารับคืน วันที่ 8 ต.ค. 67 ที่ จ.เชียงใหม่ ผู้สื่อข่าวรายงานบรรยากาศหลังน้ำลด ชาวบ้านในหมู่บ้านมงฟอร์ตวิลล่า ต.ท่าศาลา อ.เมืองเชียงใหม่ พากันตื่นตกใจ เมื่อพบโลงศพปริศนาที่ถูกน้ำท่วมพัดมาอยู่ริมถนนทางเข้าหมู่บ้าน แต่ไม่มีใครที่กล้าเข้าไปดู เพราะกลัวว่าจะเจอศพ ได้แต่โพสต์ข้อความลงสื่อโซเชียล ตามหาเจ้าของสอบถามชาวบ้าน ทราบว่า เห็นโลงศพใบนี้ลอยมากับน้ำท่วม ตั้งแต่วันที่ 6 ต.ค. ที่ผ่านมา โดยลอยไปติดอยู่กับต้นไม้ จนน้ำลดก็ยังอยู่ที่จุดนี้ ซึ่งสังเกตเห็นว่าโลงศพ ไม่มีฝาโลงปิดอยู่ ทำให้กลัวไปอีกว่า ศพและฝาโลงอาจจะลอยไปกับน้ำท่วม อย่างไรก็ตาม ก็ขอว่าให้เป็นแค่โลงศพที่ยังไม่ผ่านการใช้งาน และขอให้เจ้าหน้าที่มาช่วยเก็บไปด้วย ล่าสุด ช่วงบ่าย นายอัศนี บูรณุปกรณ์ นายกเทศมนตรีนครเชียงใหม่ โพสต์ภาพแจ้งว่า ได้ส่งเจ้าหน้าที่เข้าตรวจสอบพบว่าเป็นโลงศพเปล่า ที่ยังไม่ได้ใช้งาน จึงได้ให้เจ้าหน้าที่เทศบาลฯ นำใส่รถบรรทุกไปเก็บไว้ที่สุสานหนองประทีป พร้อมแจ้งประชาสัมพันธ์ท่านใดเป็นเจ้าของให้มารับคืน(ติดตาม ข่าวทั่วไทย ทั้งหมดที่นี่)"}}