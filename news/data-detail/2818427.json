{"title": "ฝังแล้ว \"พังฟ้าใส\" ถูกน้ำป่าซัด   เจ้าหน้าที่โปรยดอกไม้ จุดเทียนไว้อาลัย", "url": "https://www.thairath.co.th/news/local/north/2818427", "tags": ["news", "local", "north", "2818427"], "publish_date": "06 ต.ค. 2567 08:17 น.", "ner_obj": {"ner": {"entities": [{"type": "PERSON", "value": "พัง พัง"}, {"type": "TIME", "value": "ช่วงค่ํา"}, {"type": "DATE", "value": "5  ต.ค."}, {"type": "PERSON", "value": "นางแสงเดือน ชัยเลิศ"}, {"type": "ORGANIZATION", "value": "มูลนิธิอนุรักษ์ช้างและสิ่งแวดล้อมมูลนิธิฯ"}, {"type": "PERSON", "value": "พัง  พระครูสังฆรักษ์วีรวัฒน์ วีรวฑฺฒโน  พระครูอ๊อด"}, {"type": "ORGANIZATION", "value": "วัดเจดีย์หลวง"}, {"type": "PERSON", "value": "พัง"}, {"type": "DATE", "value": "6 ต.ค."}, {"type": "ORGANIZATION", "value": "ศูนย์บริ"}], "language": "th"}, "num_of_characters": 929, "num_of_limited_characters": 929, "num_of_limited_words": 268, "num_of_words": 268, "original_message": "ฝังแล้ว \"พังฟ้าใส\" ถูกน้ำป่าซัด เจ้าหน้าที่โปรยดอกไม้ จุดเทียนไว้อาลัย เจ้าหน้าที่นำแบ็กโฮ ขุดหลุมฝัง \"พังฟ้าใส\" ช้างที่ถูกน้ำป่าซัด จมตาย เจ้าหน้าที่โปรยดอกไม้ จุดเทียนไว้อาลัย พร้อมทำพิธีสงฆ์ผู้สื่อข่าวรายงานว่า เมื่อช่วงค่ำวันที่ 5 ต.ค. 67 นางแสงเดือน ชัยเลิศ ประธานมูลนิธิอนุรักษ์ช้างและสิ่งแวดล้อม พร้อมเจ้าหน้าที่ของมูลนิธิฯ ได้นิมนต์พระสงฆ์ มาร่วมกันประกอบพิธีฝังซาก \"พังฟ้าใส\" อายุ 22 ปี 9 เดือน ที่ถูกน้ำป่าซัด โดยได้ใช้รถแบ็กโฮ และรถเครนขนาดใหญ่ ทำการขุดหลุม บริเวณจุดที่พบซากช้าง ก่อนทำการฝัง ซึ่งมี พระครูสังฆรักษ์วีรวัฒน์ วีรวฑฺฒโน หรือ พระครูอ๊อด วัดเจดีย์หลวง ที่ไถ่ชีวิตช้างสองเชือก มาทำการสวดฯ ให้    หลังเสร็จสิ้นพิธีสงฆ์ เจ้าหน้าที่มูลนิธิฯ ได้นำดอกไม้ไปวางในหลุมฝังซากช้าง พร้อมโปรยดอกไม้ จากนั้นมีการจุดเทียนร่วมไว้อาลัยแสดงการจากไปของ \"พังฟ้าใส\" ก่อนเจ้าหน้าที่จะช่วยกันนำผ้าจีวรขนาดใหญ่ และผ้าใบคลุมซาก โดยบรรยากาศเป็นไปอย่างโศกเศร้า และในวันที่ 6 ต.ค. ทางศูนย์บริบาลช้าง จะมีการทำพิธีฝังซากพังพลอยทองต่อไป"}}