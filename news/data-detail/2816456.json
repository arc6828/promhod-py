{"title": "เหลือ 54 ซม. เขื่อนแม่งัดฯ จ่อล้นท่วม 3 ตำบล   คาดถึงตัวเมืองเชียงใหม่ 5 โมงเย็นพรุ่งนี้", "url": "https://www.thairath.co.th/news/local/north/2816456", "tags": ["news", "local", "north", "2816456"], "publish_date": "25 ก.ย. 2567 20:01 น.", "ner_obj": {"ner": {"entities": [{"type": "LENGTH", "value": "54 ซม."}, {"type": "LOCATION", "value": "เขื่อนแม่งัดฯตัวเมืองเชียงใหม่"}, {"type": "TIME", "value": "5 โมงเย็นพรุ่งนี้"}, {"type": "LENGTH", "value": "54 เซนติเมตร"}, {"type": "LOCATION", "value": "เขื่อน"}, {"type": "ORGANIZATION", "value": "แม่"}, {"type": "LOCATION", "value": "งัด"}, {"type": "ORGANIZATION", "value": "สมบูรณ์ชล"}, {"type": "TIME", "value": "ตอนตี1 คืนนี้"}, {"type": "LOCATION", "value": "ตัวเมืองเชียงใหม่"}, {"type": "TIME", "value": "5โมงเย็น"}, {"type": "DATE", "value": "พรุ่งนี้  25  กันยายน 2567"}, {"type": "PERSON", "value": "นายเฉลิมเกียรติ อินทกนก"}, {"type": "ORGANIZATION", "value": "โครงการส่งน้ําและบํารุงรักษาแม่แฝก-แม่งัดสมบูรณ์ชล"}, {"type": "LOCATION", "value": "เชียงใหม่"}, {"type": "LENGTH", "value": "54 เซนติเมตร6 เซนติเมตร"}, {"type": "TIME", "value": "01.00  น. คืนนี้"}, {"type": "PERSON", "value": "ด้านนายเฉลิมเกียรติ"}, {"type": "LOCATION", "value": "เขื่อนแม่งัดสมบูรณ์ชลต.อินทขิลต.ช่อแลต.บ้านเป้าในแม่น้ําปิง"}, {"type": "LENGTH", "value": "20-50เซนติเมตร"}, {"type": "TIME", "value": "<unk>"}, {"type": "LOCATION", "value": "บ้านช่อแลอ.แม่แตงจ.เชียงใหม่มาจากเชียงดาว"}, {"type": "TIME", "value": "คืนนี้"}, {"type": "LOCATION", "value": "<unk>1สะพานนวรัฐอ.เมืองจ.เชียงใหม่"}, {"type": "TIME", "value": "5 โมงเย็นพรุ่งนี้"}, {"type": "ORGANIZATION", "value": "โครงการส่งน้ําและบํารุงรักษาแม่"}, {"type": "LOCATION", "value": "ฝก-แม่งัด"}, {"type": "ORGANIZATION", "value": "สมบูรณ์ชล"}, {"type": "LENGTH", "value": "24"}, {"type": "LOCATION", "value": "ชั่วโมง"}], "language": "th"}, "num_of_characters": 1301, "num_of_limited_characters": 1301, "num_of_limited_words": 372, "num_of_words": 372, "original_message": "เหลือ 54 ซม. เขื่อนแม่งัดฯ จ่อล้นท่วม 3 ตำบล คาดถึงตัวเมืองเชียงใหม่ 5 โมงเย็นพรุ่งนี้ เหลือแค่ 54 เซนติเมตร เขื่อนแม่งัดสมบูรณ์ชล คาดน้ำจะล้นอาคารระบายน้ำล้นฉุกเฉิน ตอนตี 1 คืนนี้ ถึงตัวเมืองเชียงใหม่ประมาณ 5 โมงเย็นพรุ่งนี้ ยืนยันยังไม่มีการระบายน้ำวันที่ 25 กันยายน 2567 นายเฉลิมเกียรติ อินทกนก ผู้อำนวยการโครงการส่งน้ำและบำรุงรักษาแม่แฝก-แม่งัดสมบูรณ์ชล เชียงใหม่ เปิดเผยว่า ตอนนี้เหลืออีก 54 เซนติเมตร น้ำจะล้นอาคารระบายน้ำล้นฉุกเฉิน หรือ Emergency Spillway จากการวิเคราะห์ปริมาณน้ำเข้าเขื่อน ชั่วโมงละ 6 เซนติเมตร คาดว่าจะอยู่ในช่วงเวลา 01.00 น. คืนนี้    ด้านนายเฉลิมเกียรติ ยืนยันว่า จนถึงตอนนี้เขื่อนแม่งัดสมบูรณ์ชล ยังคงทำหน้าที่หน่วงน้ำให้ได้มากที่สุด เพื่อลดความเสียหายของพื้นที่ตัวเมือง ซึ่งเป็นเขตเศรษฐกิจ    ...หลังจากน้ำล้นที่อาคารระบายน้ำล้นฉุกเฉิน จะมีแค่ 3 ตำบล คือ ต.อินทขิล ต.ช่อแล และ ต.บ้านเป้า ที่จะได้รับผลกระทบ น้ำในแม่น้ำปิงจะสูงขึ้นอีกประมาณ 20-50 เซนติเมตร ซึ่งเวลานั้น ระดับน้ำที่ P.75 บ้านช่อแล อ.แม่แตง จ.เชียงใหม่ ซึ่งมาจากเชียงดาวจะลดลงแล้ว และคาดว่าน้ำก้อนที่ล้นจากอาคารระบายน้ำล้นฉุกเฉินคืนนี้ จะถึง P.1 สะพานนวรัฐ อ.เมือง จ.เชียงใหม่ ประมาณ 5 โมงเย็นพรุ่งนี้    ทั้งนี้ทางโครงการส่งน้ำและบำรุงรักษาแม่แฝก-แม่งัดสมบูรณ์ชล ได้มีการตั้งศูนย์วิเคราะห์และติดตามสถานการณ์น้ำ ตลอด 24 ชั่วโมง เพื่อเตรียมความพร้อมรับมือในทุกสถานการณ์.    (ติดตาม ข่าวน้ำท่วม ทั้งหมดที่นี่)"}}